Title: Týdenní poznámky #0
Tags: weekly

Utekl další týden (28. 12.–1. 1.), a tak si po vzoru
[Honzy Javorka](https://honzajavorek.cz/blog/#archives-2020)
sepisuju, co jsem dělal.
Uvidíme, třeba se mi to podaří dělat nějak pravidelněji.

Tento týden byl zajímavý tím, že jsem měl dovolenou.
Šetřil jsem si ji na renovaci nového bytu, nebo dokonce na stěhování,
ale klíčové lidi napadl virus a tak nakonec nebylo moc co dělat
a byt stále není hotový.
A tak jsem seděl za počítačem.

<!-- PELICAN_END_SUMMARY -->

Dělám na několika projektech, které jsou schopny zabrat veškerý můj čas.
V práci to řeším tak, že si na každý projekt vyhradím den v týdnu.
Docela to funguje – dokud není víc projektů než těch dnů – a tak jsem si
podobně rozvrhl i „volný“ týden.


# Pondělí: Naucse

Pondělí jsem začal převáděním z Travis CI na GitHub Actions.
Travis-ci.org je totiž má poslední dobou dost dlouhé fronty a GHA jsou většinou
mnohem rychlejší.
Převedl jsem repozitáře [pyvo-data] a [pyvo.cz].

[pyvo-data]: https://github.com/pyvec/pyvo-data/pull/379
[pyvo.cz]: https://github.com/pyvec/pyvo.cz/pull/142

Pak jsem pohnul s už dlouho rozdělaným
[pull requestem na lepší práci s časovými zónami][pr42] na naucse.python.cz.
Vzhledem k tomu, že jsou zatím všechny kurzy v ČR, je to tak trochu zbytečné
puntičkářství.
Ale myslím, že to ten kód aspoň trošičku zpřehlednilo.

[pr42]: https://github.com/pyvec/naucse/pull/42

Budu se na naucse muset začít dívat víc jako na produkt a míň jako na hobby
projekt, kde zkouším blbůstky jako návrh detalů API které nikdo moc nepoužívá.

Pak jsem rozpracoval [aktualizaci CSS pro Notebookové lekce][pr27],
což jsem ale nedokončil.
Design není moje nejsilnější stránka.

[pr27]: https://github.com/pyvec/naucse/issues/27

Večer pak byl [další stream o projektu `freezeyt`][freezeyt-026].
Protože minulý týden skončil začátečnický kurz, byl stream dřív a dvakrát delší
než normálně.
S Adél jsme opravili chyby v testech na Windows, Davidova testovací Django
aplikace je hotová, a já pokračuju s refactoringem, který mj. umožní ukládat
výstup jinam než na disk. Třeba rovnou do Gitového repozitáře.

[freezeyt-026]: https://www.youtube.com/watch?v=tUQQ1g2VD7I&list=PLFt-PM7J_H3EU5Oez3ZSVjY5pZJttP2lT&index=28


# Úterý: CPython Review

V úterý jsem se kouknul na Pull Requesty v Pythonu, na které bych mohl
udělat review.
Specializuju na C API a posledních 7 let navrhuju [nové a lepší API pro moduly],
a tak je spousta review okolo překlápění modulů na tohle nové API.
Jsem rád, že to lidi zajímá natolik, že si s tím dají práci.
Na druhou stranu je to dost drbačka, a někdy nestíhám – pomocníci (a jejich
mentor, který v tomhle vidí dobrý úvod do céčkových částí Pythonu) na tohle
často mají mnohem víc času než já.

[nové a lepší API pro moduly]: https://www.python.org/dev/peps/pep-0630/

* Erlendovo [převedení modulu `array`](https://github.com/python/cpython/pull/23124)
  je téměř hotové.
* Hai Shi-ovo [převedení modulu `_functools`](https://github.com/python/cpython/pull/23405)

Další review jsem udělal na jiné změny:

* [Přidání funkce `PyType_GetName`](https://github.com/python/cpython/pull/23903)
  jsem jen zběžně okomentoval a [upozornil] na něj pár lidí, které by to mohlo
  zajímat.
  Zjistil jsem že jména typů v Pythonu jsou nečekaně zamotaná záležitost
  a rozhodnout, co *přesně* má dělat funkce co vrací jméno typu, bude nejspíš
  potřebovat trochu delší rešerši.
  Nevím, jestli si tohle mám vzít na svoji zodpovědnost.
* [Opravu správy paměti při importech](https://github.com/python/cpython/pull/22632)
  jsem si prohlédl docela podrobně, ale je to docela stará změna a bylo ji
  potřeba spojit s aktuálním stavem repozitáře.
  Bohužel se při tom rozbilo něco dalšího, tak se na to příště kouknu znova.
* [U opravy kopírování ukazatele](https://github.com/python/cpython/pull/19133)
  jsem vzal navrhnuté změny a dal jsem je do nového PR.
  Autor původního PR totiž už pár měsíců neodpovídá na komentáře.
  (Ale jinak je to fajn člověk ☺)

[upozornil]: https://github.com/python/cpython/pull/15892#discussion_r549695085

Večer jsem pak aktualizoval tenhle blog a začal psát tenhle příspěvek.
Potěšilo mě, jak málo změn bylo potřeba při aktualizaci na novou verzi
[Pelicanu](https://docs.getpelican.com/en/stable/index.html) udělat.


# Středa a čtvtek: abi3 PEP

Ve středu jsem psal PEP.
PEP (Python Enhancement Proposal) je (většinou) dokument, který vysvětluje
plánovanou změnu v Pythonu, jako přidání [nového klíčového slova][pep-492]
nebo [řetězcových šablon][pep-498].
Můj PEP bude o tom, na co chci dál v Pythonu zaměřit.
Tak trochu novoroční předsevzetí.

[pep-492]: https://www.python.org/dev/peps/pep-0492
[pep-498]: https://www.python.org/dev/peps/pep-0498/

A co že to chci dělat?
Oživit [stabilní ABI] Pythonu, které aktuálně není v moc dobrém stavu
(např. nikdo vlastně neví, co to přesně je), a napsat testy a procesy,
aby se v budoucnu tolik nerozbíjelo.

[stabilní ABI]: https://docs.python.org/3/c-api/stable.html

Za středu a čtvrtek jsem dokument dostal do [podoby][pep-gh],
ve které jsem se ho nebál ho poslat do [diskuze], aby se k němu vyjádřili
i ostatní kdo jsou v téhle oblasti aktivní.
Další důvod proč píšu dokument je totiž ten, že chci abychom se zkoordinovali.
Aktuálně má každý kdo s tímto tématem chce pomoct trochu jinou představu
o konečném výsledku. S takovou z toho žádný rozumný výsledek nebude.

[pep-gh]: https://github.com/encukou/abi3/blob/main/PEP.rst
[diskuze]: https://mail.python.org/archives/list/capi-sig@python.org/thread/PMM5QG4IAL6LOMNFXNHW72INSCN4JC5H/


# Pátek – svátek

No a v pátek byl svátek, který jsem se rozhodl strávit bez počítače.
O výletech na kopec tenhle blog není, tak se nic psát nebudu.
Ahoj za týden!


# A co vy?

Honza, od kterého jsem okopíroval tenhle formát blogu,
má [článek] pro všechny, kterým výpis všeho, co jsem za týden udělal,
přináší deprese.
Se spoustou z toho – i když samozřejmě ne se vším – se ztotožňuju. 
Není to závod!

[článek]: https://honzajavorek.cz/blog/neni-to-zavod/

Navíc doporučím [Lumírovu přednášku] plnou tipů pro produktivitu,
ve které zmiňuje, jak je dobré si sepsat, co člověk za den/týden udělal.
Pokud to neděláte, pravděpodobně vám samým toho spousta uniká.

[Lumírovu přednášku]: https://www.youtube.com/watch?v=N_gysDr2gfc&t=3423s
