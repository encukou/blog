Title: Týdenní poznámky #1
Tags: weekly

<!-- PELICAN_BEGIN_SUMMARY -->

Utekl další týden (3. 1. – 8. 1.), a tak si sepisuju, co jsem dělal.

<!-- PELICAN_END_SUMMARY -->

# Pondělí: email

Po dovolené jsem se přihlásil do práce a svítilo na mě **Inbox (1412)**.
Celý pracovní den jsem to procházel, odpovídal na jednodušší kousky a
složitější si zapisoval to úkolníčku.

Večer jsem zase [streamoval Freezeyt].
Přes minulý týden nikdo jiný na projektu nepracoval, takže z toho byly
dvě hodiny refactoringu konfigurace.
Doufám, že to k něčemu je – ale jedna ze [zpětných vazeb] na *live coding*
po začátečnickém kurzu byla:

> Opět moc pěkná lekce, tyhle "celoprogramovací" mě baví asi nejvíc.

[streamoval Freezeyt]: https://www.youtube.com/watch?v=XOf46FLt78k
[zpětných vazeb]: http://zpetnovazebnik.herokuapp.com/2020-brno-podzim/asteroids/

Takže asi v pohodě.
Až budou otázky, může to zase být víc o odpovědích a odbočkách.


# Úterý: CPython

Úterý je den pro Python!

Udělal jsem pár menších review ohledně izolace stavu modulů.
O PEP 630 jsem psal i minule, tak trochu víc detailů:

Posledních pár let do Pythonu přispívám s tím, že modul – to co se
importuje – je objekt jako každý jiný.
Z jednoho `.py` souboru se dá vytvořit několik modulových objektů, které
se chovají stejně, ale navzájem se neovlivňují.
To pak má výhody v tom, že aplikace může spustit Python několikrát za sebou,
nebo dokonce paralelně vedle sebe, s různým nastavením.
A stejně by se měly chovat i moduly napsané v C (nebo podobných jazycích),
jenže to zatím moc nejde, protože jednotlivé objekty navzájem ovlivňují.
Moje [PEP 630] problém popisuje a ukazuje, jak ho řešit.

[PEP 630]: https://www.python.org/dev/peps/pep-0630/

Hlavní myšlenka je v tom, že se všechny prostředky – paměť, Pythonní objekty,
otevřené soubory, a kdo ví co všechno – navážou na objekt modulu.
Když jsou ty objekty dva, musí všechno být dvakrát.
A problém je v tom, že v C je velice jednoduché použít statickou proměnnou,
která je v celém procesu jen jedna.

- Modul [datetime](https://github.com/python/cpython/pull/24096)
  jeden takový objekt používal, tak se z `static struct PyExpat_CAPI capi`
  muselo udělat něco trochu složitějšího.
- Podobnou opravu [v modulu expat](https://github.com/python/cpython/pull/24061)
  jsem zkontroloval potom, co hlavní review udělal Victor.
- Změnu [v modulu array](https://github.com/python/cpython/pull/23124)
  jsem začlenil, ale zapomněl jsem na detail, který autor
  [opravil vzápětí](https://github.com/python/cpython/pull/24066).
- Udělal jsem další review na
  [opravu správy paměti při importování](https://github.com/python/cpython/pull/22632)
  Jde hlavně o chování v chybových situacích; Python při nich občas měl
  *refleak* – zapoměl odevzdat kousek paměti kterou dál nevyužíval.
  Bohužel tomu neprošly automatické testy kvůli [úplně jiné chybě](https://bugs.python.org/issue42794)
  a když jsem to zkoušel testovat u sebe, našel jsem zase úplně jinou chybu,
  která se neprojeví.
  Poslal jsem na ni [pull request](https://github.com/python/cpython/pull/24119),
  ale protože se v téhle oblasti nevyznám, bude ho potřeba ještě doladit.
  Původní oprava ale prošla a příští úterý ji chci začlenit.
  (Snažím se to dělat když mám před sebou den dedikovaný pro Python,
  abych mohl reagovat když se něco po... nepodaří.)
- [Oprava kopírování ukazatele](https://github.com/python/cpython/pull/19133),
  o které jsem se zmínil minule, je začleněná.

- O [přidání funkce PyType_GetName](https://github.com/python/cpython/pull/23903)
  se stále diskutuje, i když pomalu.

No a pak jsem začal definovat stabilní ABI.
Napsal jsem si na to formát (a jednoduchý parser), protože dat je moc a
potřebuju v nich mít co nejlepší přehled.


# Středa: Python 3.10

Ve středu jsem napsal [dvouřádkový pull request]. Byla to práce na celý den,
protože jsem napřed musel porozumět tomu, co ten kód vlastně dělá a jaké
jsou alternativy.

Pull request v Setuptools odstraňuje použití funkce `load_module`, která od
Pythonu 3.12 nebude fungovet.
Ale potřebujeme se jí zbavit už teď, protože v Pythonu 3.10 začala házet
varování a u některých balíčků, které na Setuptools (resp. `pkg_resources`)
závisí, selžou testu když na varování narazí.

Kromě toho bylo v týmu pár plánovacích porad, takže to nebylo doopravdy na
celý pracovní den. Ale skoro.

[dvouřádkový pull request]: https://github.com/pypa/setuptools/pull/2523


# Čtvrtek: py3c

Ve čtvrtek jsem dělal pár menších věcí pro Fedoru.
Hlavní byla aktualizace [py3c](https://py3c.readthedocs.io), projektu
na portování C-API modulů z Pythonu 2 na Python 3.
Byl tam menší zádrhel s generováním dokumentace, testy na Travis CI trvaly tak
dlouho, že jsem [přešel na GitHub Actions](https://github.com/encukou/py3c/pull/39).
To zabralo překvapivě moc času, protože na GitHub Actions se nedá
testovat na architektuře POWER, což se [nelíbilo jistému Gerritovi](https://github.com/encukou/py3c/pull/33),
který POWER o testů nedávno přidal.
S Mirovou pomocí jsme testy vypiplali do stavu, kdy se stydím že nedávám tolik
úsilí do užitečnějších projektů ;)


# Pátek: plánování

V pátek jsem si urovnal pracovní úkolníček, zamyslel se co dál,
a několik menších věcí co už dlouho hnily vyřešil nebo posunul kupředu.
