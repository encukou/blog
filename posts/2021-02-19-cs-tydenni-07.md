Title: Týdenní poznámky #7
Tags: weekly

<!-- PELICAN_BEGIN_SUMMARY -->

Utekl další týden (16. 2. – 19. 2.), a tak si sepisuju, co jsem dělal.

<!-- PELICAN_END_SUMMARY -->

# Pondělí: Kurz!

V pondělí jsem zpracovával registrace ne kurz, vítal účastníky, odpovídal
na otázky.
I na přípravu a točení videí na instalační lekci zbyla trocha času,
i když ne tolik, kolik bych chtěl.

Většina týmů se přihlásila v pondělí a úterý, ale spočítal jsem je až později,
když jsem uzavíral přihlášky.
Celkem je týmů 56 a mají od dvou do pěti lidí.
I kdyby to bylo jen 56 lidí, byl by to největší kurz co jsem zatím učil,
a tak doufám, že náročnost neroste lineárně.

Docela dost týmů má někoho, kdo není úplný začátečník; snad i tohle ze začátku
trochu uleví koučům.

Večer byl další sraz projektu Freezeyt.
Tentokrát se k nám přidal nový člen (který v klubu junior.guru hledal projekt,
tak jsem ho tak trochu naverboval).
A tak jsem prošel celý kód, vysvětloval co to dělá a odpovídal na otázky.
Všem je to teď jasnější – ne jen nováčkovi.

Další Freezeyt srazy jsme přesunuli na úterý, protože v pondělí bude
začátečnický kurz.


# Úterý: CPython

Úterky mám vyhrazené na vylepšování stabilního ABI.
A tak jsem dělal přesně tohle.
Jediné co je z toho vidět je [pull request na zveřejnění funkce `PyCFunction_New`][pr24551],
která byla k dispozici na Windows ale ne na Linuxu.

To je docela rarita.
Většinou to bývá naopak, protože Windows má [seznam exportovaných fukcí],
ktežto Linuxu se exportuje každá funkce nadefinovaná jako API.
Jenže zrovna `PyCFunction_New` byla nadefinována jako makro, což znamená,
že v C fungovala normálně ale z jiných jazyků by použít nešla.

[pr24551]: https://github.com/python/cpython/pull/24551
[seznam exportovaných fukcí]: https://github.com/python/cpython/blob/d5fc99873769f0d0d5c5d5d99059177a75a4e46e/PC/python3dll.c


# Středa

Nějakou dobu už se nám na nejnovější Fedoře nedaří zkompilovat
Python 3.4, 3.5 a 3.6, tak jsem se na to ve podíval.
Jde o dvě nezávislé chyby.
Na jednu jsem přišel docela rychle, ale pak jsem většinu dne
strávil tím, že jsem se snažil tu druhou zreplikovat na svém počítači.
Bylo do dost frustrující.


# Čtvrtek

Ve čtvrtek jsem chybu v Pythonu 3.5 konečně dostal u sebe,
po pár pokusech jsem místo „testy spadnou“ věděl, který z testů padá,
pak která funkce a pak i který řádek Pythoního kódu.
To ale nestačilo: pokračoval jsem řádkem C kódu a nakonec i konkrétní
instrukcí procesoru.
K tomu jsem si musel dohledat, co vlastně dělají instrukce jako `punpcklqdq` a
`movaps` – a najednou to začlo být jasné.
Instrukce `movaps` totiž pracuje s daty, které jsou v paměti zarovnané:
začínají na sudém bajtu.
Za to je (předpokládám) trochu rychlejší než alternativy.
No a novější překladač C se snaží vytvořit co nejrychlejší kód, a tak tam, kde
umí dokázat že příslušná data musí být zarovnaná, použije tuhle instrukci.
No a protože zdrojáky Pythonu 3.6, zdá se, neodpovídají úplně přesně detailům
standardu C, chyba je na světě.

Večer jsem [chybu a svou analýzu][bz1923658] ukázal Victorovi, který si
vzpomněl že v Pythonu 3.7 se něco podobného řešilo a nasměroval mě na opravu.
Hurá!

[bz1923658]: https://bugzilla.redhat.com/show_bug.cgi?id=1923658#c13

Jo, a taky ve čtvrtek začal [DevConf], tak jsem koukal na pár přednášek.

[DevConf]: https://www.devconf.info/cz/


# Pátek: DevConf

DevConf pokračoval i v pátek.
Sledoval jsem další přednášky, ale ty online konference prostě nejsou ono.
Zpětně mi to přijde spíš jako promrhaný čas :(
